Tato semestrální práce patří do kategorie interaktivních aplikací. Vaším cílem je vytvořit aplikaci, kterou bude uživatel interaktivně ovládat (např. pomocí příkazů na standardním vstupu). Případné parametry aplikace se nesnažte definovat přímo v kódu (a to ani pomocí konstant). Umístěte je do konfiguračních souborů (jednoho nebo více), které váš program bude načítat.

Vaším cílem je implementovat aplikaci pro správu kalendářů a událostí v nich.

Implementujte následující funcionality:

Kalendář musí zobrazovat alespoň denní, týdenní a měsíční přehled událostí.

U událostí chceme evidovat alespoň následující informace: název události, datum a čas, trvání, místo, účastníky, tagy a textovou poznámku. V rámci své implementace můžete přidat další zajímavé atributy (př. účast: povinná, přesunutelná, volitelná, …).

Události mohou být jednorázové nebo opakující se. Umožněte definovat frekvenci opakování alespoň na úrovni dní.

Kalendář musí umožnit vyhledávat události podle jednotlivých atributů a to včetně kombinací obsahující spojky "a zároveň" a "nebo" (př. události před 23.1.2022 a zároveń v Praze, …).

Umožněte exportování a importování událostí. Exportovat lze i výběr definovaný vyhledáváním.

Kalendář nesmí umožnit kolizi, v případě kolize musí umožnit najít nejbližší volný termín nebo přesunout událost (je-li to možné). Alternativně můžete povolit max. počet kolizí (př. 24 kolizí pro učebnu, podle počtu studentů, které v ní mohou být, …), nelze však kolize ignorovat.

Kde lze využít polymorfismus? (doporučené)

zobrazení kalendáře: denní, týdenní, měsíční, …

strategie řešení kolizí: nalezení nejbližšího možného termínu, přesun max. X jiných událostí na volné sloty, …

formáty exportovaných událostí: proprietární, iCalendar, CSV, …

uživatelské rozhraní: konzole, ncurses, SDL, OpenGL (různé varianty), …

druhy událostí (předem si rozmyslete, zda ve vašem případě se jedná o polymorfismus)